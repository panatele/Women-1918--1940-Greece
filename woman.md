# ΙΟΝΙΟ ΠΑΝΕΠΙΣΤΗΜΙΟ
## ΣΧΟΛΗ ΜΟΥΣΙΚΗΣ ΚΑΙ ΟΠΤΙΚΟΑΚΟΥΣΤΙΚΩΝ ΤΕΧΝΩΝ
## ΤΜΗΜΑ ΤΕΧΝΩΝ ΗΧΟΥ ΚΑΙ ΕΙΚΟΝΑΣ




## Η ζωή της γυναίκας στα χρόνια του Μεσοπολέμου
 _Αφήγηση και αντικείμενο_








<br/><br/>Εργασία για το μάθημα:  
**ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ**  
Διδάσκων: Ι. ΖΑΝΝΟΣ






<br/><br/>Όνομα φοιτητή: Τελέκογλου Παναγιώτης  
Αριθμός Μητρώου: ADA2018001
<br/><br/>


## [Ακρόαμα - πιέστε εδώ](https://drive.google.com/open?id=1KHYCjJ2CRwWZVwa1xfzB99jLMZaGNEEM)

<br/><br/>

![Η ζωή της γυναίκας στα χρόνια του Μεσοπολέμου](https://i.ytimg.com/vi/A3zC2wePHc0/hqdefault.jpg "Η ζωή της γυναίκας στα χρόνια του Μεσοπολέμου")






Κέρκυρα 2019





<br/>
<br/>

## Εισαγωγή

<p>Η συμμετοχή της Ελλάδας στον Α’ Π.Π. στο πλευρό των νικητών του, της εξασφάλισε την -πρόσκαιρη όπως αποδείχθηκε – εύνοια των Συμμάχων, υπό τις ευλογίες των οποίων ελληνικά στρατεύματα αποβιβάστηκαν στη Σμύρνη το 1919. Ακολούθησε η υπογραφή της ευνοϊκής για την Ελλάδα, Συνθήκης των Σεβρών, το 1920, και προς στιγμήν φάνηκε το όνειρο της Μεγάλης Ιδέας να γίνεται πραγματικότητα. Ωστόσο μια σειρά από μοιραία λάθη και παραλείψεις οδήγησαν στην τραγική κατάληξη της Μικρασιατικής Εκστρατείας, με την καταστροφή της Σμύρνης και τον ξεριζωμό του εκεί ελληνισμού το 1922 ( Clogg, Richard 2002). <p>Από τα γεγονότα αυτά προέκυψε ένα τεράστιο μεταναστευτικό ρεύμα προερχόμενο από τα μικρασιατικά παράλια, το οποίο έπρεπε να ενταχθεί στην ελληνική κοινωνία,  με όλες τις πολιτικές, κοινωνικές και οικονομικές συνέπειες που ενείχε κάτι τέτοιο. Παράλληλα η χώρα βίωνε μια μακρά περίοδο πολιτικής και πολιτειακής αστάθειας με αλλεπάλληλες κυβερνητικές κρίσεις και παρασκηνιακές διεργασίες, που είχαν ως άμεσο αποτέλεσμα  μια σειρά αποτυχημένων κινημάτων και βραχύβιων δικτατοριών (κίνημα του Ναυτικού το 1924, δικτατορία Πάγκαλου το 1926, πραξικόπημα Κονδύλη το 1926, κίνημα Πλαστήρα το 1933, κίνημα Βενιζέλου το 1935, κίνημα βασιλοφρόνων υπό τον Παπάγο το 1935) που κατέληξαν στην παλινόρθωση της βασιλείας το 1935 και λίγο αργότερα στην άνοδο του Ιωάννη Μεταξά στην εξουσία («Καθεστώς της 4ης Αυγούστου», 1936) (Ψαρομηλίγκος, Λάζου 2011, Ανδρικόπουλος 1987).</p>  
<p>Ένας ακόμη σημαντικός παράγοντας ο οποίος επηρέασε την κοινωνική κατάσταση, σε παγκόσμιο επίπεδο, την περίοδο του «Μεσοπολέμου», ήταν το οικονομικό κραχ του 1929 στις Ηνωμένες Πολιτείες της Αμερικής. Η ευρωπαϊκή και βορειοαμερικανική οικονομία βρίσκονται από εκείνη την εποχή σε αλληλεξάρτηση με άμεση συνέπεια, η κρίση να φτάσει γρήγορα σε όλη την Ευρώπη. Κάθε κοινωνική ομάδα από κάθε χώρα της Ευρώπης πλήττεται σε μικρό ή μεγάλο βαθμό. Ο πρωτογενής τομέας θα υποστεί την μεγαλύτερη ζημιά και κυρίως στις χώρες της ανατολικής Ευρώπης όπως η Ελλάδα. Η οικονομία πλήττεται από τις υποτιμήσεις, τις πτωχεύσεις και την συρρίκνωση του λιανικού εμπορίου(Berstein, Milza 1992).  
<p>Η προσφορά εργατικού δυναμικού λόγω του προσφυγικού ρεύματος αλλά και η αδυναμία για μετανάστευση παράλληλα με την οικονομική κρίση της εποχής, οδηγεί σε μείωση των εργατικών ημερομισθίων ενώ η προοδευτική υποτίμηση του νομίσματος κατεβάζει στο ελάχιστο την αγοραστική του δύναμη (Γ. Σβορώνος 1999).  
<p>Όλα τα παραπάνω αποτελούν μια σύνοψη αυτού που ονομάστηκε με ιστορικούς όρους, «Ελληνικός Μεσοπόλεμος».  
<p>Εστιάζοντας στον χώρο της λαϊκής μουσικής που αναπτύχθηκε στην Ελλάδα κατά την περίοδο που εξετάζεται στην παρούσα εργασία, θα μπορούσε να επισημάνει κανείς τρεις βασικούς παράγοντες: (α) την έντονη εισαγωγή μικρασιάτικων στοιχείων, (β) τη σύνδεση της λαϊκής μουσικής με το ζήτημα των ουσιών και (γ) την εμφάνιση και ανάπτυξη της ελληνικής δισκογραφίας. Ο δεύτερος από τους παράγοντες αυτούς, σε συνδυασμό με το ευρύτερο βιωτικό-κοινωνικό status των ανθρώπων που εξέφραζε, είναι κυρίως εκείνα τα στοιχεία που έδωσαν στη μουσική που σήμερα ονομάζουμε συλλήβδην «ρεμπέτικο», τον περιθωριακό χαρακτήρα που αυτή είχε καθ’ όλο το διάστημα 1920-1940 (Τσάμπρας 2017).  
<p>Για να αρχίσει να αλλάζει αυτό χρειάστηκε να φτάσουμε στα τέλη της δεκαετίες του ’40 και στην παρέμβαση του -νεαρού, τότε ακόμη- Μάνου Χατζιδάκι με την περίφημη διάλεξη που έδωσε για το ρεμπέτικο στις 31 Ιανουαρίου 1949 στο «Θέατρο Τέχνης» του Καρόλου Κουν, με την οποία και “απενοχοποιούσε” ουσιαστικά το είδος. Και αυτό το πέτυχε τολμώντας να παρομοιάσει προσωπικότητες όπως εκείνη του Βασίλη Τσιτσάνη με τον “Bach της Ελλάδας”, όχι φυσικά από τεχνικής/αισθητικής πλευράς, αλλά από πλευράς αποδοχής και σύνδεσης της μουσικής του με την ιδιοσυγκρασία ενός πολύ μεγάλου μέρους του ελληνικού λαού. Στην πραγματικότητα όμως, ήδη από τα μεσοπολεμικά χρόνια, και παρά τη σημερινή πεποίθηση περί του αδιαπραγμάτευτου “ανατολίτικου χαρακτήρα” της μουσικής του, το ρεμπέτικο είχε καταφέρει να αφομοιώσει στο μουσικό λεξιλόγιό του πρακτικές από το δημοτικό τραγούδι, την καντάδα και την οπερέτα, είδη που αποτελούσαν τα κύρια μουσικά ακούσματα των προπολεμικών ελληνικών αστικών κέντρων (Καρδάμης 2009).  
<p>Υπό αυτό το πρίσμα, έχει ιδιαίτερο ενδιαφέρον να εξετάσουμε τη θέση της γυναίκας την περίοδο αυτή μέσω της μουσικής. Στην παρούσα εργασία, η οποία συνοδεύει το καλλιτεχνικό έργο το οποίο παραδίδεται μαζί με αυτήν, παρουσιάζεται Η ζωή της γυναίκας του Μεσοπολέμου ως **αφήγηση** και το τραγούδι μέσα από το οποίο εκφράστηκε ως **αντικείμενο**.










<br/><br/>


## Η γυναίκα στο ρεμπέτικο μεταξύ 1918 - 1940

<p>Οι σημασίες και οι αναπαραστάσεις των τραγουδιών δεν μπορούν να ειδωθούν έξω από το συγκεκριμένο κοινωνικό και ιστορικό πλαίσιο, τον χρόνο και τον χώρο μέσα στον οποίο παράγονται. Έτσι, στη δεύτερη ενότητα της εργασίας γίνεται μια σκιαγράφηση των συνθηκών της περιόδου του Μεσοπολέμου στον Πειραιά, με ιδιαίτερη αναφορά στη θέση της γυναίκας. Παράλληλα γίνεται μία προσπάθεια ανασύστασης της εποχής μέσα από το λόγο των γυναικών που έζησαν τότε και μίλησαν γι αυτήν. Στην τρίτη ενότητα παρουσιάζεται η ανασκόπηση της βιβλιογραφίας σχετικά με τον ιδεολογικό κόσμο του ρεμπέτικου, τις αξίες και στάσεις που κυριαρχούν, εστιάζοντας στο ζήτημα των έμφυλων σχέσεων, στις στάσεις απέναντι στη γυναίκα. Στην τέταρτη ενότητα πραγματοποιείται η ανάλυση του περιεχομένου των γυναικείων τραγουδιών σε σχέση με το παραπάνω πλαίσιο ενώ στον επίλογο συνοψίζονται τα βασικά συμπεράσματα.  
<p>Ένας μεγάλος αριθμός ρεμπέτικων τραγουδιών έχει τραγουδηθεί από γυναίκες. Στις αθηναϊκές ηχογραφήσεις της δεκαετίας του '30 καταγράφονται μεταξύ άλλων, οι παρακάτω τραγουδίστριες: Ρόζα Εσκενάζυ, Ρίτα Αμπατζή, Γεωργία Μηττάκη, Μαρίκα Φραντζεσκοπούλου ή Πολίτισσα, Αγγέλα Παπάζογλου, Μαρίκα Καναροπούλου ή Μπουρσαλιά ή Τουρκαλίτσα, Άννα Παγανά ή Πολίτισσα, Σοφία Αμπατζή ή Καρίβαλη, Νταίζη Σταυροπούλου, Ιωάννα Γεωργακοπούλου, Ερριέττα Πολίτισσα, Κορίνα Θεσσαλονικιά, Κατίνα Χωματιανού, Στέλλα Γαέγου, Ισμήνη Διατσέντε, Νότα Καλλέλη ή Μυτηλινιά, Λέλα Οικονομίδου, Χρύσα Βαβδύλα ή Αϊδινιά, Αυγή Τομπούλη, Μαρία ή Μαρίτσα Πανδρά ή Κωνσταντινίδη, Τασία Βρυώνη ή Σούλα Πασσαλάρη, Κατίνα Τσακίρη, Στέλλα Βογιατζή, Μαρία Βασιλειάδου, Δήμητρα Μουτάφη ή Μπουρνοβαλιά, Ανίτσα Νικολάου, Κίτσα Κορίνα, Κάκια Μένδρη.
<p>Η γυναικεία φωνή είναι επομένως δυναμικά παρούσα στο ρεμπέτικο. Αυτό που είναι δύσκολο να βρει κανείς είναι τον λόγο αυτών των γυναικών, την εμπειρία τους, τη γυναικεία παρουσία και υποκειμενικότητα μέσα σε αυτόν τον ανδροκρατούμενο χώρο. Είναι σχεδόν αόρατες. Ελάχιστα βιογραφικά στοιχεία υπάρχουν και ακόμα πιο λίγες μαρτυρίες από τις ίδιες. Εξαίρεση αποτελούν οι καταγεγραμμένες μαρτυρίες της Ρόζας Εσκενάζυ, της Αγγέλας Παπάζογλου και της Νταίζης Σταυροπούλου(Εσκενάζυ,1982). Κι αν αυτό ισχύει για τις τραγουδίστριες, οι υπόλοιπες γυναίκες που συναναστρέφονταν τους ρεμπέτες είναι απολύτως αόρατες. Κάποιες αναφορές μπορούμε να βρούμε σε βιογραφίες και μαρτυρίες ανδρών της εποχής, κυρίως για τα κορίτσια με τα οποία οι ρεμπέτες σχετίζονταν ως αγαπητικοί, κορίτσια που εργάζονταν στα πορνεία των Βούρλων και της Τρούμπας (Βαμβακάρης 1978, Γενίτσαρης 1992).  
<p>Εστιάζοντας στα τραγούδια, βρίσκουμε ελάχιστα που έχουν γυναικείο όνομα στη θέση του δημιουργού. Είναι γραμμένα σχεδόν αποκλειστικά από άνδρες. Μέσα από τους στίχους τους, οι άντρες μας μιλούν για τη ζωή και το θάνατο, για τους τεκέδες και τη μαγκιά, για τις γυναίκες και τον έρωτα. Σε κάποια από τα τραγούδια όμως η γυναίκα, δηλαδή ένας γυναικείος χαρακτήρας, μιλά σε πρώτο πρόσωπο. Είναι αυτά τα τραγούδια που θα αποκαλούνται για χάριν συντομίας στο εξής «γυναικεία» αποτελώντας το θέμα αυτής της εργασίας. Μέσα από τους στίχους τους μας δίνουν μιαν άλλη, θηλυκή σκοπιά, αν και πάλι δοσμένη από έναν άντρα δημιουργό. Άλλωστε «ο στίχος συνιστά προϊόν δημιουργικής επινόησης και ποιητικής ανάπλασης του κοινωνικού κόσμου από τον δημιουργό, διαμεσολαβημένο από τα φίλτρα της δισκογραφικής παραγωγής και τις απαιτήσεις του κοινού, όπως αυτές προσλαμβάνονται από τους υπεύθυνους των δισκογραφικών εταιρειών» (Ζαϊμάκης 2007).  
<p>Όμως η δημιουργία δεν μπορεί να είναι εν κενώ. Φυσικά οι στιχουργοί φτιάχνουν τα γυναικεία πρόσωπα όπως τους υποδεικνύει η φαντασία τους, αλλά σίγουρα μέσα σε αυτά εισχωρούν και βιωματικά στοιχεία από την καθημερινή εμπειρία τους. Ακόμα, η εμπορικότητα των τραγουδιών δεν μπορεί παρά να σημαίνει ότι, σε κάποιο βαθμό άγγιζαν τα βιώματα των ακροατών και ακροατριών, ότι εκφραζόταν μέσα από αυτά κάτι από τον εαυτό τους.
Μέσα από έρευνα στο διαδίκτυο συγκεντρώθηκαν 109 γυναικεία τραγούδια, ηχογραφημένα όλα στην Αθήνα και τον Πειραιά κατά τη δεκαετία του '30 (τα οποία σίγουρα δεν αποτελούν το σύνολο αυτού του είδους τραγουδιών, αλλά ένα ικανό δείγμα). Λόγω αδυναμίας πρόσβασης σε ολοκληρωμένες ανθολογίες του ρεμπέτικου (Πετρόπουλος 1991), έγινε αναζήτηση σε τραγούδια από τον ιστότοπο YouΤube και συγκεκριμένα σε λογαριασμούς που διαθέτουν μια πληθώρα ρεμπέτικων τραγουδιών με πληροφορίες για τις ηχογραφήσεις και, συχνά, παράθεση των στίχων (pankonstantopoulos, Θεοφάνης Δ. Αλεξάνδρα Κ., MarikaPapagika, 1iakov). Βοηθητικά και, κυρίως, για τη διασταύρωση των στίχων χρησιμοποιήθηκε η διαδικτυακή βάση δεδομένων stixoi.info.  Αξίζει να σημειωθεί ότι οκτώ από τα τραγούδια που συγκεντρώθηκαν φαίνονται να είναι δημιουργίες γυναικών, τουλάχιστον στιχουργικά. Πρόκειται για τα Άντρα θέλω εγώ να πάρω, Δε σε θέλω πια, Κόνιαλης της αγοράς, Νέος Κόνιαλης και Δυο καρδιές πονεμένες της Μαρίκας Φραντζεσκοπούλου και τα Στη φυλακή, Φερετζές και Γιώργο μου, φαρμακώθηκα της Ρόζας Εσκενάζυ.  
<br/><br/>

## Ο Πειραιάς του Μεσοπολέμου

<p>Όπως αναφέρθηκε και στην εισαγωγή, η περίοδος του Μεσοπολέμου στην Ελλάδα χαρακτηρίζεται από μια βαθειά οικονομική, πολιτική και κοινωνική κρίση. Είναι περίοδος ριζικών αλλαγών και μετασχηματισμών καθώς η αστικοποίηση, η εκβιομηχάνιση, η έλευση των προσφύγων διαμορφώνουν ένα νέο αστικό περιβάλλον, πυκνό και έντονα διαφοροποιημένο κοινωνικά. Μια εποχή όπου το παλιό και το νέο συνυπάρχουν και συγκρούονται, εποχή ρευστότητας και ασάφειας (Αθανασάκης 2002).
<p>Στις παρυφές των μεγάλων πόλεων συγκεντρώνεται ένα ετερόκλητο πλήθος ανθρώπων που παλεύει να προσαρμοστεί στα νέα δεδομένα της ζωής του. Περιθωριοποιημένοι προλετάριοι και εξαθλιωμένοι πρόσφυγες, εργάτριες και πόρνες, παράνομοι και «τουρκόσποροι» συνθέτουν, στον Πειραιά του Μεσοπολέμου, ένα μωσαϊκό ετεροτήτων, έναν χώρο που δεν απογράφεται, δεν ενσωματώνεται και δεν χωρά σε οικείους κοινωνικούς προσδιορισμούς (Κοταρίδης 2007). Αυτός είναι ο χώρος όπου γεννιέται το ρεμπέτικο, «ένας ιδιαίτερος λόγος στην πόλη, για τη συνάντηση των ανθρώπων και την εποχή των συναντήσεων» (Κοταρίδης 2007).
<p>Οι μετασχηματισμοί δεν αφήνουν φυσικά ανεπηρέαστους τους έμφυλους ρόλους. Είναι η εποχή που το γυναικείο ζήτημα μπαίνει δυναμικά στο δημόσιο λόγο, μέσω ενός δραστήριου, αν και μειοψηφικού και με αστικά χαρακτηριστικά, φεμινιστικού κινήματος,  που διεκδικεί πολιτικά δικαιώματα και νομική προστασία για τις γυναίκες (Αβδελά 2002). Είναι, ακόμα, η εποχή που οι γυναίκες παύουν σταδιακά να προσδιορίζονται από το «οικειακό ιδεώδες» και εισχωρούν μαζικά στο δημόσιο χώρο, κυρίως μέσα από την είσοδό τους στην εργασία. Η έλευση των προσφύγων, μεγάλο ποσοστό των οποίων είναι γυναίκες που, λόγω της απουσίας ανδρών, αναλαμβάνουν τη συντήρηση της οικογένειάς τους, αυξάνει την κινητικότητα των γυναικών από τα λαϊκά στρώματα και τη συγκέντρωσή τους στη βιομηχανία.
<p>Ο κεντρικός ρόλος που αναλαμβάνουν οι γυναίκες στη δημόσια ζωή των προσφυγικών συνοικισμών, η πολιτισμική ιδιαιτερότητα και οι αστικές συνήθειες που φέρνουν μαζί τους, γίνονται αντιληπτά ως απειλή για την ηθική τάξη και τροφοδοτούν το στερεότυπο της «φιλήδονης ανατολίτισσας», μιας γυναίκας προκλητικής που καπνίζει, χορεύει και τραγουδά άσεμνα τραγούδια (Χαραλαμπίδης 2013).  Ο ηθικός πανικός της εποχής σκιαγραφείται με τον πιο γλαφυρό τρόπο στην πρακτική του τιμωρητικού σωφρονισμού που εφαρμοζόταν σε περιπτώσεις ατίθασων κοριτσιών που συλλαμβάνονταν για κάποια παράνομη πράξη ή ακόμα και ανύπαντρων γυναικών που επιδείκνυαν ανήθικη συμπεριφορά σε δημόσιο χώρο, κάτι που περιλάμβανε ακόμα και τις πιο αθώες περιπτύξεις (Ροδίτη 2015). Μετά από υγειονομική εξέταση και εφόσον αποδεικνυόταν η απουσία παρθενικού υμένα, οι γυναίκες αυτές θεωρούνταν πόρνες και μεταφέρονταν στα πορνεία των Βούρλων για ολιγοήμερη εξαναγκαστική εργασία.
<p>Οι αφηγήσεις των πρωταγωνιστριών της εποχής μας δίνουν την ιδιαίτερη ματιά της καθεμιάς απέναντι σε όσα έζησε. Πρόκειται για γυναίκες με διαφορετικές διαδρομές και βιώματα που, όμως, συνυπήρξαν και με έναν τρόπο, συνδιαμόρφωσαν αυτόν τον ετερόκλητο κόσμο του ρεμπέτικου. Στο λόγο τους, λοιπόν, βρίσκουμε διαχωρισμούς, αντιφάσεις και διαφοροποιήσεις.
<p>Η Εσκενάζυ, που ξεκίνησε την καριέρα της ως χορεύτρια στη Θεσσαλονίκη, μιλά για την εποχή εκείνη με νοσταλγία. Παρουσιάζει μια εικόνα ωραιοποιημένη, έναν κόσμο που, σε σύγκριση με τη σύγχρονη εποχή, είναι ήσυχος και σεμνός. «Εμείς δουλεύαμε στα πάλκα σεμνά, ούτε κούνημα, ούτε τίποτα και ο κόσμος που ερχότανε σεμνός ήτανε, πολύ καλός κόσμος, οικογένειες, παιδιά, πλούσιοι, φτωχοί, όλοι... Τώρα όλο σπάνε, χορεύουνε, τσακώνονται ο ένας με τον άλλονε, κουνιούνται, αυτά όλα δεν μ' αρέσουνε εμένα». Κι αυτό παρόλο που στη συνέχεια περιγράφει ένα περιστατικό όπου σκοτώσανε έναν άνθρωπο μπροστά της. Επίσης, αν και χορεύτρια η ίδια, φαίνεται να έχει μια διφορούμενη στάση απέναντι στο χορό και τα «κουνήματα» και διαχωρίζει τα μέρη όπου οι γυναίκες χόρευαν. Από τη μία τα θέατρα, όπου δούλευε κι η ίδια, και από την άλλη τα Καφέ Αμάν και Καφέ Σαντάν, όπου «δουλεύανε άλλες».
<p>Η Παπάζογλου, από την άλλη, πρόσφυγας από τη Σμύρνη που έζησε όλη την εμπειρία της βίαιης μετακίνησης και μετεγκατάστασης στον Πειραιά, περιγράφει έναν κόσμο φτώχειας και απόγνωσης, μισαλλοδοξίας και διχόνοιας. Η δικιά της νοσταλγία είναι για τη ζωή στη Σμύρνη. Για την Παπάζογλου «το ρεμπέτικο σε παίρνει από τη δυστυχία και σε κάνει ευτυχισμένο. Σου λέει να παλέψεις με τη μοίρα σου και να ζήσεις... να μην πεθάνεις...». Και προσθέτει, «τα χασικλίδικα και τα ψευτομάγκικα δεν είναι ρεμπέτικα», προσπαθώντας, στη συνέχεια, να χωρέσει στην αφήγηση αυτή τα χασικλίδικα τραγούδια που έγραψε ο σύντροφός της και συνθέτης της εποχής Βαγγέλης Παπάζογλου. Όσο για την εμπειρία της ως τραγουδίστρια, διαχωρίζει τη θέση της από τις υπόλοιπες, καθώς ενώ «όσες ανακατευούντουστε τότε εδώ με το τραγούδι, τσι περνούσανε επιθεώρηση όπως τσι κακές γυναίκες», αυτή απαλλάχθηκε από την υποχρέωση αυτή γιατί η αστυνομία γνώριζε πως ήταν «τίμιο κορίτσι» και πως τη συνόδευε παντού η μητέρα της. Διαχωρίζει, επίσης, τα καλοκαιρινά κέντρα στα οποία δούλευε η ίδια, τα «οικογενειακά», από τα χειμωνιάτικα, τα καμπαρέ και τα κακόφημα. «Έπρεπε νάσαι πρόστυχη για να πας. Σ' ακούανε μόνο άντρες και οι περισσότεροι μεθυσμένοι». Οι διαχωρισμοί αυτοί απλώνονταν, σύμφωνα με την Παπάζογλου, και στο χώρο της πόλης. Στη Σμύρνη, για παράδειγμα, «Ήτανε χώρια οι καλοί, χώρια οι κακοί», οι μουσικοί, δηλαδή, «που δεν ήτανε το ποιόν τους καλό» και οι τραγουδίστριες που ντυνόντουσαν «χανουμίστικα», «καλές τραγουδίστριες, αλλά μόνο για τσιφτετέλια». Και στον Πειραιά «όλο το ρέμα στην Κοκκινιά ήταν γεμάτο ντεκέδες – χασισοποτεία – φανερά όχι κρυφά... Δεν μπορούσες να κυκλοφορήσεις εκεί αν δεν ήσουν χασικλής. Σε μαχαιρώνανε... Όπως και στον Κορυδαλλό και στην Πειραϊκή» , ενώ η έλευση των προσφύγων σταδιακά μετασχημάτισε το χώρο, «πας εσύ, χτίζεις εκεί, νοικοκυρεύεσαι 'κει, έτσι έτσι φεύγανε [οι χασικλήδες]».
<p>Η Παπάζογλου αναφέρεται και στα Βούρλα, κυρίως μέσα από τις αφηγήσεις του συντρόφου της Βαγγέλη Παπάζογλου, σαν ένα χώρο εργασίας και συνάντησης των μουσικών του ρεμπέτικου. Τα Βούρλα, τοποθετημένα στη σημερινή Δραπετσώνα, ήταν, κατά κάποιο τρόπο, ένα κρατικό «στρατόπεδο» πορνείας, ένας περιφραγμένος χώρος με κάμαρες, καφενεία, καταστήματα, «ολόκληρη συνοικία λέει ήτανε, αλλά μπροστά κλούσε». Στις αφηγήσεις των ανδρών της εποχής(Βαμβακάρης 1978, Γενίτσαρης 1992), οι γυναίκες που εργάζονταν στα Βούρλα έχουν πρωταγωνιστικό ρόλο, όσον αφορά τουλάχιστον στις αναφορές τους σε γυναίκες. Διατηρούσαν μαζί τους μια ιδιότυπη σχέση κυριαρχίας και οικονομικής εκμετάλλευσης μέσα από το ρόλο του αγαπητικού, όπου οι ρόλοι αντιστρέφονταν και, αντί να πληρώνουν αυτοί για τη συνεύρεση, οι πόρνες τους έδιναν ρούχα και χρήματα (Ροδίτη 2015, Παπαχριστόπουλος 2016).
<p>Η Σταυροπούλου ήρθε στον Πειραιά το 1933 από το Άργος. Η πρώτη της επαφή με τον κόσμο της μαγκιάς έγινε όταν επισκέφθηκε τη μάντρα του Σαραντόπουλου, το μαγαζί όπου πρωτοεμφανίστηκε η ξακουστή τετράς του Πειραιά. «Μου είπανε να μην κοιτάω ούτε δεξιά, ούτε αριστερά όταν θα καθόμαστε στο τραπέζι. Παρά μόνο μπροστά μου, κατευθείαν στο πάλκο, γιατί οι άντρες που πήγαιναν εκεί ήταν ζόρικοι, πολύ σκληροί και ψόφαγαν για παρεξήγηση». Στην πορεία γνωρίζει «όλα αυτά τα παιδιά», τους πιο γνωστούς ρεμπέτες της εποχής, «και με λατρεύανε, γιατί κι εγώ τους πρόσεχα και τους σεβόμουνα». Αποκτά φιλικές σχέσεις με πολλούς από αυτούς και συχνάζει «σε όλα τα μαγαζιά, που παίζανε αυτά τα παιδιά προπολεμικά». Παρόλα αυτά, επιλέγει να τραγουδήσει μόνο σε δίσκους και εξηγεί την επιλογή της αυτή: «Εγώ δεν δούλεψα ποτέ στο πάλκο, δηλαδή ποτές δεν ανέβηκα να τραγουδήσω σε μαγαζί. Γιατί τότες τα κατηγοράγανε αυτά, μια γυναίκα στο πάλκο ήταν κάτι πολύ άσχημο για τον κόσμο. Γυναίκα δίπλα στους μπουζουξήδες ήταν πολύ βαρύ για την εποχή». Μετά το γάμο της και λόγω της επιθυμίας του συζύγου της, η Σταυροπούλου εγκαταλείπει οριστικά το τραγούδι, «αν και εγώ τραγουδούσα πιο πολύ από χόμπυ, γιατί μου άρεσε». Ίσως στο πλαίσιο αυτό, να μη μοιάζει παράδοξο το ότι καταλήγει απαξιώνοντας πλήρως τη δουλειά της τραγουδίστριας ως τη «χειρότερη» που υπάρχει στον κόσμο.
<p>Μια ακόμα μαρτυρία για τον Πειραιά του Μεσοπολέμου έχουμε από μια γυναίκα που δεν άνηκε στο χώρο του ρεμπέτικου. Πρόκειται για την Μαριγούλα Μαστρολέων-Ζέρβα (1990) που γεννήθηκε το 1926 στο Χατζηκυριάκειο.  Έβλεπε τον κόσμο της μαγκιάς μέσα από τα μάτια ενός παιδιού και, επηρεασμένη και από τις αφηγήσεις της γιαγιάς της για τους παλιούς ρεμπέτες, ανθρώπους περιφρονημένους αλλά περήφανους και αγνούς, δημιουργεί μια ιδιαιτέρως ωραιοποιημένη εικόνα για τους μάγκες της εποχής που «είχαν καλοσύνη, παλικαριά και καλή καρδιά[...]Ήταν γλεντζέδες και δουλευταράδες», και προσθέτει, «βάρδα μην τους στραβοκοιτούσες, τραβούσαν και μαχαίρι, γιατί αυτοί δεν πείραζαν και δεν σήκωναν να τους πειράξεις». Φτάνει μάλιστα στο σημείο να τους ανακηρύξει λαϊκούς ήρωες, καθώς αφηγείται πώς, στην περίοδο της κατοχής, δρούσαν ως σαλταδόροι, λεηλατώντας γερμανικά καμιόνια για να προσφέρουν με αυταπάρνηση τα λάφυρα στον κόσμο που υπέφερε.
<br/><br/><br/>

## Ο ιδεολογικός κόσμος του ρεμπέτικου του Μεσοπολέμου

<p>Σύμφωνα με τον Δαμιανάκο (1976), οι αναπαραστάσεις που σκιαγραφούνται στο τραγούδι των περιθωριοποιημένων της εποχής φανερώνουν αμφιθυμίες και εσωτερικές συγκρούσεις. Πρόκειται για έναν κόσμο που αμφιταλαντεύεται ανάμεσα στην αποδοχή και την απόρριψη της κυρίαρχης ιδεολογίας, που βιώνει τον αποκλεισμό και την περιθωριοποίηση με ανάμεικτα, διφορούμενα συναισθήματα. Από τη μία, βασικός αυτοπροσδιορισμός του είναι η αντίθεση στη μικροαστική κοινωνία και την ηθική της, την οποία συχνά γελοιοποιεί. Υμνεί τον κόσμο της μαγκιάς και της παρανομίας, καθώς και τις ηθικές αρετές της φτωχολογιάς απέναντι στον κόσμο του πλούτου, περιφρονεί το χρήμα και εκδηλώνει μια ηδονιστική στάση απέναντι στη ζωή, μέσω της διασκέδασης και της χρήσης ουσιών. Από την άλλη, η φτώχεια και ο αποκλεισμός φαίνεται να αποτελούν πηγές δυστυχίας και απελπισίας για τους ρεμπέτες, καθώς βιώνονται ως βαριά καταδίκη που τους επιφυλάσσει η άδικη κοινωνία. Ακόμα και η χρήση ουσιών ή η αλάνικη ζωή παρουσιάζονται κάποτε σαν δείγμα ψυχικής και σωματικής κατάρρευσης, σαν κατάρα.
<p>Αντίστοιχα, αντιφάσεις και αμφισημίες στο λόγο του ρεμπέτη εντοπίζει και ο Παπαχριστόπουλος (2016) στη σημειολογική του ανάλυση, καταλήγοντας ότι «οι όροι της αντίθεσης, τόσο δηλαδή η έννοια του αποδεκτού όσο και η έννοια του απορριπτέου, δεν έχουν σταθερή αντιστοιχία με δεδομένα πρότυπα συμπεριφοράς αλλά ανακαλούν το ειδικό  περιεχόμενο το οποίο ο εκάστοτε φορέας του λόγου επιθυμεί να τους αποδώσει» (Παπαχριστόπουλος 2016).
<p>Οι στάσεις του ρεμπέτη απέναντι στις γυναίκες και τον έρωτα, χαρακτηρίζονται από παρόμοιες αμφιταλαντεύσεις. Από τη μία περιφρονεί τη μικροαστική αισθηματολογία και τον πουριτανισμό της, εκφράζει θαυμασμό για την ανεξάρτητη γυναικεία προσωπικότητα, αποδέχεται την πορνεία και σχετίζεται με γυναίκες ελευθερίων ηθών. Από την άλλη, εκφράζει την ανάγκη συναισθηματικής ζωής, ερωτικής σταθερότητας  και πίστης και υπεραξιολογεί τη φρόνιμη και υποτακτική γυναίκα (Δαμανιάκος 1976).
<p>Η Σπυριδάκη (2007) ερμηνεύει αυτήν την αμφιθυμία στα πλαίσια της προσπάθειας των ατόμων και των ομάδων να εξοικειωθούν και να διαχειριστούν τις αλλαγές και την “αταξία” που βιώνουν στην καθημερινότητά τους όσον αφορά στο νέο ρόλο της γυναίκας στο δημόσιο χώρο και την ανατροπή των παραδοσιακών κανόνων συμπεριφοράς. Στην προσπάθεια αυτή ανακαλούνται «πλέγματα αξιών τιμής και ντροπής που εγγράφονται στη μακρά διάρκεια, τα οποία, όμως, αναδιατυπώνονται στα νέα δεδομένα της συγκυρίας» (Σπυριδάκη 2007). Η αποδοχή της δημόσιας έκφρασης της θηλυκότητας και της γυναικείας σεξουαλικότητας, η παρουσία γυναικών σε χώρους κατ' εξοχήν ανδρικούς και η μίμηση ανδρικών προτύπων συμπεριφοράς αποτελούν σημεία ρήξης και ασυνέχειας με το παρελθόν. Όμως ο αναπροσδιορισμός του παραδοσιακού προτύπου δεν είναι ολικός, καθώς η αποδοχή αυτή γίνεται υπό προϋποθέσεις, υπό τον όρο ότι δεν αναιρείται ο ανδρικός έλεγχος πάνω στη γυναίκα. Επιστρατεύονται έτσι τα οικεία πρότυπα των συγγενικών σχέσεων που επιβάλουν σεβασμό και πίστη στον άντρα, καθώς και έλεγχο της γυναικείας σεξουαλικότητας μέσω της ντροπής. Σε αυτό το πλαίσιο, η παραβίαση του ηθικού κώδικα τιμής/ντροπής, η γυναικεία απόρριψη και απιστία, αντιμετωπίζονται ως η απόλυτη προσβολή και ενεργοποιούν παραδοσιακές στάσεις και αξίες. Έτσι, τα ούτως ή άλλως αμφίσημα θηλυκά χαρακτηριστικά, η τσαχπινιά και το νάζι, επαναξιολογούνται αρνητικά, η γυναικεία μαγκιά ταυτίζεται με την προστυχιά, τα λούσα και το στόλισμα γίνονται δείγματα της γυναικείας απληστίας και η απιστία αποδίδεται στη γυναικεία φύση που χαρακτηρίζεται από «πονηριά» και «μπαμπεσιά», σε αντίθεση με τον άνδρα που έχει «μπέσα» και «φιλότιμο». Η γυναικεία ανυπακοή ανακαλεί αρχετυπικές αναπαραστάσεις που συνδέουν τη γυναικεία φύση με το απόλυτο κακό.
<p>Αντίστοιχα συμπεράσματα βγάζει και ο Τζάκης (2007) που υποστηρίζει ότι «η εικόνα της γυναίκας, όπως προβάλλει στο ρεμπέτικο, μας παραπέμπει σε παραδοσιακά στερεότυπα που συνδέουν τη γυναίκα με το διάβολο/φίδι, το κακό, το ρυπαρό, την αδυναμία, την απιστία κλπ.» (Τζάκης, 2007). Υποστηρίζει, ακόμα, ότι η διχοτομία άνδρας/γυναίκα χρησιμεύει στους ρεμπέτες για τη διχοτόμηση του κόσμου τους σε ένα κυρίαρχο/ανδρικό κομμάτι και ένα κυριαρχούμενο/γυναικείο. Περιγράφει, έτσι, έναν κόσμο όπου υπεραξιολογείται η βίαιη επιθετική ανδροπρέπεια ως πρότυπο συμπεριφοράς και η εικόνα του «καλού άντρα» ταυτίζεται απόλυτα με την εικόνα του μάγκα.
<br/><br/>

## Τα τραγούδια

<p>Στα λόγια των γυναικείων τραγουδιών βρίσκουμε να επαναλαμβάνονται πολλά από τα θέματα που είδαμε παραπάνω. Ο κόσμος της μαγκιάς, η ηδονιστική αντιμετώπιση της ζωής, η αδιαφορία για το χρήμα και τον ψεύτη ντουνιά αλλά και ο πόνος, η απόγνωση και η απόρριψη, είναι θέματα που κυριαρχούν στα λόγια τους. Βρίσκουμε κι εδώ τις αμφιταλαντεύσεις και τις αντιφάσεις που χαρακτηρίζουν την εποχή και τον κόσμο του ρεμπέτικου.
<p>Οι γυναίκες παρουσιάζονται συχνά να υμνούν την αντρική μαγκιά. Θέλουν τον άντρα μπελαλή και ζόρικο, όχι κορόιδο. Η χασισοποσία, η χαρτοπαιξία, οι πολλές γκόμενες,  οι τσαμπουκάδες και η βία, ακόμα και εναντίον της ίδιας της γυναίκας, παρουσιάζονται σαν επιθυμητά προσόντα για έναν ερωτικό σύντροφο. Τα τραγούδια αυτά ενισχύουν την αυτοεικόνα του άντρα-μάγκα, αξιολογώντας θετικά τις συνήθειες και τις συμπεριφορές του και επιβεβαιώνοντας την αξία του.

_Κορόιδο άδικα γυρνάς κι από το σπίτι μου περνάς  
εγώ είμαι βρε μια μερακλού και θέλω μάγκα γιαβουκλού.  
Θέλω να μαστουρώνεται, για μένα να τσακώνεται  
έξυπνος σαν την αλεπού και να με δέρνει που και που.  
Τον θέλω να ναι μερακλής και ζόρικος και μπελαλής  
και να ξηγιέται ρε σπαθί όπου σταθεί κι όπου βρεθεί.  
Να ναι ξεφτέρι στο χορό και να 'χει γκόμενες σωρό  
καρύδι κάθε καρυδιάς κι εμένα να 'χει της καρδιάς._  
(Κορόιδο άδικα γυρνάς – Καμβύσης 1934)



_Μάνα θέλω έναν άντρα ντερβισόπαιδο και μάγκα.  
Και να παίζει το μαχαίρι  σαν τα ζάρια μες το χέρι.  
Να χορεύει ζεϊμπεκάκι και να πίνει το μαυράκι.  
Και στις λέσχες να πηγαίνει και τη ρέφα του να παίρνει._  
(Μάνα θέλω έναν άντρα – Ρούκουνας 1936)

<p>Η απάντηση σε αυτού του είδους τα τραγούδια έρχεται και από μια γυναίκα δημιουργό, τη Μαρίκα Φραντζεσκοπούλου. Η συμπεριφορά του μάγκα αξιολογείται αρνητικά και ο επιθυμητός σύντροφος μοιάζει να είναι το αντίθετό του. Κύρια επιθυμία της γυναίκας είναι, εδώ, να χαρεί τη ζωή, μια  ζωή χωρίς γκρίνια, ζήλιες και στεναχώριες.

_Άντρα θέλω ’γώ να πάρω όμορφο και παραλή  
 να ’χει χάρες, να σκλαβώνει να μου παίρνει την ψυχή  
δεν τον θέλω να ’ναι αλάνης να ’χει κι άλλες να γλεντά  
 να ’ρχεται πρωί και βράδυ να μου σπάει τα πλευρά  
αν δεν εύρω όπως θέλω άντρα για να παντρευτώ  
λεύτερη εγώ θα μείνω τη ζωή μου να χαρώ  
χωρίς γρίνια, χωρίς ντέρτι άντρα θέλω να βρω ’γώ  
να μην είναι και ζηλιάρης μες στα χάδια του να ζω_  
(Άντρα θέλω εγώ να πάρω – Φραντζεσκοπούλου 1934)

<p>Πολλά, ακόμα, τραγούδια αποδομούν την εικόνα του μάγκα ως καλού άνδρα που επιθυμούν οι γυναίκες. Πρόκειται, κυρίως, για εξιστορήσεις γυναικών που σχετίζονται με κάποιον μάγκα και κακοπερνούν.

_Αφού, εσύ μου τα 'ριξες γιατί να με σκοτίζεις,  
εγώ ξηγιέμαι ξάστερα κι εσύ 'όλο με βρίζεις,  
Θέλω να είσαι τζέντελμαν, να 'χεις κι ασικλίκι,  
να μου τα παίρνεις έξυπνα κι όχι με νταηλίκι  
Η πρώτη καλησπέρα σου, την τσάντα μου κοιτάζεις,  
κι όταν την δεις που είν' αδειανή αρχίζεις και γρινιάζεις  
Σα να μου 'χεις γραμμάτιο και με τουπέ τα παίρνεις  
γραμμή στο τζογαδόρικο μου πας και τα πασέρνεις  
Στο κάτω κάτω της γραφής θα σου την αμολήσω  
γιατί βιολί δεν είναι αυτό, στην ψάθα να ψοφήσω._      
(Θέλω να είσαι τζέντελμαν – Ασίκης 1936)

_Μη μου λες πως θα με πάρεις γιατί πια δε με τουμπάρεις  
σε κατάλαβα ρε μάγκα πως μου κάνεις ματσαράγκα  
Εγώ άντρα δεν αντέχω μ' όλο μούτρα να τον έχω  
το πρωί είναι στην Ντίνα και το βράδυ στην Κατίνα  
Μια φορά μ’ έχεις τουμπάρει βρε τσαχπίνη κι αλανιάρη  
μου 'φαγες τα δαχτυλίδια και κοιμάμαι στα σανίδια  
Εγώ άντρα δε θα πάρω , παίρνω όποιονε γουστάρω  
έτσι τη ζωή την πήρα, θέλω να είμαι ζωντοχήρα._   
(Δε με τουμπάρεις – Κασιμάτης 1933)


<p>Ο μάγκας κακομεταχειρίζεται τη γυναίκα, είναι μπερμπάντης και αλανιάρης, την κοροϊδεύει και έχει μοναδικό σκοπό να την εκμεταλλευτεί οικονομικά. Η γυναίκα φαίνεται κάποια στιγμή να συνειδητοποιεί την αδικία και «ξεμπροστιάζει» τον μάγκα με λόγο επιθετικό και ειρωνικό.

_Ε, ρε κι εγώ πού διάλεξα εσένα τον μπερμπάντη  
και μου ξηγιέσαι πονηρά, σε κόζαρα ρε φάντη.  
Στο σορολόπ μου το 'ριξες, βρε ψευτοπονηράκια  
και σ’ έχω κάνει τσακωτό με κάτι κοριτσάκια.  
Μου κάνεις το κορόιδο κι όλο μου λες τι τρέχει  
και να σε φτύσω αλλού κοιτάς, σου φαίνεται πως βρέχει.  
Ίσα ρε φάντη.  
Και πως με εκατήντησες κοπέλα σαν νταρντάνα  
και το μπαγιόκο μου 'φαγες, βρε ψευτοαρπαγάνα.  
Μα εγώ κρατάω πισινή και δε θα σου περάσει,  
στα ξαφνικά θα το ειδείς, η μπόμπα που θα σκάσει._   
(Είσαι φάντης – Ασίκης, Σκαρβέλης 1936)

_Για να ξέρεις αλανιάρη, σ’ έχω πάρει πια χαμπάρι,  
ότι χρόνια πας για αβάντα, φέρνεις βόλτα για την τσάντα.  
Μάγκα μου τα κάνεις ρόιδο, δεν είμαι κανα κορόιδο  
και ξηγιέμαι εις την τρίχα, θα στον κόψω εγώ το βήχα.  
Μη μου κάνεις ρε την πάπια, δεν τα τρώγω αυτά τα χάπια  
δεν μου ξαναπαίρνεις φράγκο, άιντα στρίβε, τράβα σπάγγο.  
Δε σου φτάνει πού με δέρνεις, μα στο τέλος μου τα παίρνεις,  
βρε τα βγάζω με ιδρώτα κι όποιον θέλεις πάνε ρώτα.  
Για να ξεύρεις βρε μουρμούρη, έχω βρει άλλο καψούρη,  
πού 'ναι φίνος καί μαγγιόρος κι όχι κανας τρακαδόρος.  
Και μου τάζει κάθε τόσο, να με πάρει να γλιτώσω,  
βρήκα βρε την ευκαιρία για να ζήσω σαν «κερία»._  
(Για να ξέρεις – Καμβύσης 1936)

<p>Η συχνή αναφορά στην οικονομική εκμετάλλευση της γυναίκας παραπέμπει στη σχέση πόρνης και αγαπητικού, όπου η γυναίκα συντηρεί οικονομικά τον άντρα και εκείνος δεσμεύεται, συνήθως, να την παντρευτεί. Η υπόσχεση για γάμο παρουσιάζεται, συχνά, ως πολύ σημαντική, καθώς η παντρειά θεωρείται ο μόνος τρόπος διαφυγής από τη σκληρή ζωή των γυναικών αυτών. Βέβαια, ούτε και ο γάμος αποτελεί εγγύηση ευτυχίας:

_Άργησα μα επέτυχα να σ' εύρω, κατεργάρη αφότου παντρευτήκαμε δεν ηύρα καμιά χάρη  
γελάστηκα απ’ τα λόγια σου κι έκανα κουταμάρα και μ’ έκανες αγνώριστη απ’ την ξελιγομάρα  
ό,τι είχα μου το πούλησες κι αυτά τα επιπλά μου και τώρα που ξεπούλησες με στέλνεις στη μαμά μου  
ό,τι είχα μου τα έφαγες με κάποια στην Αθήνα κι εγώ σαν το κορόιδο ψόφαγα από την πείνα_  
(Μ' έκανες αγνώριστη – Ασίκης 1937)

<p>Στο διαλογικό τραγούδι του Βαμβακάρη Δεν παύει πια το στόμα σου βλέπουμε και την απάντηση του μάγκα στην αντεπίθεση της γυναίκας. Αυτό που “πονάει” τον μάγκα μοιάζει να είναι το ρεζιλίκι, η ντροπή του να ανέχεται τέτοια επίθεση από μια γυναίκα.

_Για σένανε στο σπίτι μου δε θέλουν να με δούνε,  
η μάνα μου τ’ αδέρφια μου και με κατηγορούνε,  
τι μου φωνάζεις κι όλο λες και μ’ έκανες ρεζίλι,  
που μ’ έκανες και τα 'χασα σαν τον Αγιό Βασίλη._  
(Δεν παύει πια το στόμα σου – Βαμβακάρης 1937)


<p>Στα παρακάτω παραδείγματα μπορούμε να διακρίνουμε και την απειλή της βίας εκ μέρους του άντρα που απορρίπτεται, στην οποία οι γυναίκες απαντούν δυναμικά  και εμμέσως την ανταποδίδουν (μην πληρώσεις τα σπασμένα).

_Στο ‘πα και στο ξαναλέγω, βρε μαγκίτη μου, μην περνάς και δε σε θέλω απ' το σπίτι μου  
δεν μπορείς να με τουμπάρεις με το μπόι σου και με το μαλαματένιο το ρολόι σου  
Άστα κόλπα και μην κουρδίζεσαι σε μένα για γαμπρός,  
πάλι στο είπα τέτοιο μπαρμπούνι, βρε μαγκίτη μου δεν τρως.  
Ας τα κόλπα και τέτοιο ψάρι βρε μαγκίτη δε μασάς,  
πάλι στο είπα καταλαβαίνεις πως μου γίνηκες μπελάς  
Δε με τρως με τα τερτίπια, με τα λόγια σου και με τα κεχριμπαρένια κομπολόγια σου  
και μη δείχνεις πια σε μένα τα μαχαίρια σου μην πληρώσεις τα σπασμένα με τα χέρια σου._  
(Ασ' τα κόλπα – Τούντας 1934)

_Δε με μέλλει εμένα αν είσαι αλάνης απ’ τον Κοπανά  
και τον ντούρο βρε μάγκα μη μου κάνεις και δε σου περνά  
Γιατί είμ' εγώ η αλανιάρα, η Λιλή η πρώτη σκανδαλιάρα  
που δε δίνω γρόσι για τους μάγκες και δεν τρώγω κρύγιες ματσαράγκες  
Βρε αλάνι να φύγεις από μένα κοίταξε κι αλλού  
μην πλερώσεις βρε μόρτη τα σπασμένα κι είμαι μπελαλού  
Και δε φοβούμαι τα μαχαίρια τα νταήδικά σου τα μπεγλέρια  
και νταμίρα όση κι αν φουμάρεις βρε αλάνι δε θα με τουμπάρεις  
Τι σε μέλλει αν είμαι απ’ τον Περαία ή απ’ την Κοκκινιά  
κι αν μεθάω και κάνω εγώ παρέα με όλο τον ντουνιά  
Εγώ είμαι εκείνη η αλανιάρα η Λιλή η πρώτη σκανδαλιάρα  
που δε δίνω γρόσι για του μάγκες και δεν τρώγω κρύγιες ματσαράγκες_  
(Λιλή σκανδαλιάρα – Τούντας 1931)

<p>Και εδώ βρίσκουμε ένα διαλογικό τραγούδι, με τον εύλογο τίτλο Βλάμης και ναζού, όπου ο άντρας απαντά. Η απόρριψη από τη γυναίκα δε γίνεται αποδεκτή και η συμπεριφορά της αποδίδεται στη γυναικεία πονηριά.

_-Έμαθες πως έχω προίκα έχω και πολλά λεφτά  
τό ’βαλες, ρε βλάμη, πίκα να μου πάρεις μου όλ’ αυτά  
-Θα σε κάνω ’γώ δική μου κι όλα τούτα που μου λες  
δεν τ’ ακούω ’γώ, μικρή μου κι άφησε τις μαριολιές  
-Μα εγώ δεν θέλω άντρα σαν και σένα μπελαλή  
κάνε, βλάμη μου, στην μπάντα θέλω πλούσιο μερακλή    
-Άντρα μη γυρεύεις πλούσιο και αγάπη δεν θα βρεις  
θα ’χεις κάθε σου καπρίτσιο μένανε σαν παντρευτείς  
 -Όσα κι αν μου πεις, του κάκου τα μυαλά μου δεν γυρνάς  
τράβα, φύγε μακριά μου την καρδιά σου μην χαλνάς  
-Άσ’ τα νάζια πια, κυρά μου κι έλα ’δώ σε μένανε  
για να γιάνεις την καρδιά μου που πονεί για σένανε_  
(Βλάμης και ναζού - Γιαννακός 1934)

<p>Βλέπουμε λοιπόν ότι η γυναικεία εξιστόρηση περιλαμβάνει συχνά αρνητικές αξιολογήσεις για την αντρική μαγκιά. Ο άντρας εδώ δεν διαθέτει μπέσα και φιλότιμο. Αντίθετα είναι «ψευτοπονηράκιας» και «ματσαράγκας», άπληστος και  «μπερμπάντης», χαρακτηρισμοί παρόμοιοι με αυτούς που είδαμε να αποδίδονται στην άπιστη γυναίκα. Στην περίπτωση της αντρικής απιστίας, λοιπόν, οι όροι αντιστρέφονται, αν και αυτή τη φορά τα αρνητικά χαρακτηριστικά δεν αφορούν την αντρική φύση αλλά τη φύση του μάγκα.
<p>Η εικόνα της ανεξάρτητης γυναίκας ταυτίζεται, συνήθως, στα γυναικεία τραγούδια με την εικόνα της μάγκισσας. Η γυναίκα αυτή χαρακτηρίζεται με μια πληθώρα επιθέτων που αποτελούν τη θηλυκή εκδοχή των κατεξοχήν ανδρικών χαρακτηρισμών: μάγκισσα/μαγκιόρα, μόρτισσα, βλάμισσα, σερέτισσα, ντερμπεντέρισσα, αλανιάρα, μερακλού, μποέμισσα.

_Είμ' αλανιάρα η γνωστή εγώ μες στην Αθήνα τα πίνω πάντα και μεθώ και την περνάω φίνα  
Δε λογαριάζω το ντουνιά αν έχει και παλάτια κι όλα μπροστά μου να γκρεμνούν να γίνουνται κομμάτια_    
(Αλανιάρα – Λαδόπουλος 1936)

_Μόρτισσα εγεννήθηκα μόρτισσα θα πεθάνω γιατί δεν ήυρα πι’ όμορφη απ’ τη ζωή που κάνω.  
Μ’ αρέσει η μόρτικια ζωή κι άν τύχει και πλουτίσω σ’ αυτόν τον ψεύτικο ντουνιά πιο μόρτισσα θα ζήσω._  
(Μόρτισσα – Νταλγκάς 1932)

_Είμαι μια μποέμ μαγκιόρα που τα λέγω όλα φόρα και μεθώ και οριλιάζω και λεφτά δε λογαριάζω.  
Μέρα νύχτα στις ταβέρνες, το πρωί μες στους τεκέδες την τραβώ και μαστουριάζω το κεφάλι μου μπαφιάζω.  
Αχ, γλέντι και μεθύσι, ούζο και χασίσι, έτσι θέλω στη ζωή μου να περνώ μποέμικα._  
(Η μποέμισσα – Περιστέρης 1933)

_Είμαι ντερμπεντέρισσα, βλάμισσα, σερέτισσα,    
έγω δε τσαντίζομαι, δε δίνω δεκαράκι και δεν έχω στην καρδιά, νταλγκάδες και μεράκι  
Είμαι αλανιάρισσα, φίνα ματσαράγκισσα,  
όλα τα ανθίζομαι , για ντέρτια σαν μου λένε και γελώ με την καρδιά, για μένανε σαν κλαίνε  
Βλάμισσα, σερέτισσα, βρε κι όξω οι καημοί θέλω εγώ, να ζήσω τη ζωή  
κι όταν βρε χορτάσω πια την κάθε ηδονή δεν με νοιάζει κι αν με 'βρουν νεκρή_  
(Ντερμπετέρισσα – Μάτσας 1935)

<p>Οι μάγκισσες γλεντάνε, μεθάνε και μαστουρώνουν, δεν λογαριάζουν τον «ψεύτη ντουνιά», δεν νοιάζονται για πλούτη και παλάτια. Υιοθετούν μια ηδονιστική στάση ζωής και παράλληλα  απορρίπτουν τον κόσμο, όπου κυριαρχούν τα ντέρτια κι οι καημοί. Η εικόνα αυτών των γυναικών, που εισχωρούν σε χώρους παραδοσιακά αντρικούς και συμπεριφέρονται με βάση εξίσου αντρικά πρότυπα, αποτελεί σημείο ρήξης, όπως είδαμε στην προηγούμενη ενότητα, με τα παραδοσιακά πρότυπα των έμφυλων ρόλων. Η  λέξη «μοντέρνα» που χρησιμοποιείται σε κάποια από τα τραγούδια αυτά (Η μοντέρνα μερακλού, Ασίκης 1936 και Χήρα μοντέρνα, Τούντας 1931) είναι δηλωτική της ασυνέχειας με το παρελθόν που χαρακτηρίζει τα νέα δεδομένα της εποχής.
Το ίδιο όπως είδαμε συμβαίνει και με την έκφραση της γυναικείας ερωτικής επιθυμίας η οποία είναι συχνή στα τραγούδια της γυναικείας μαγκιάς και όχι μόνο. Χαρακτηριστικό παράδειγμα αποτελεί το τραγούδι Νέος Κόνιαλης, άλλη μια δημιουργία της Μαρίκας Φραντζεσκοπούλου.

_Αχ Κόνιαλή μου στη ματιά σου δεν βαστώ,  πες μου πού να σ’ ανταμώσω που έχω να σου πω  
Αμάν αμάν Κόνιαλή μου συ μου πήρες τη ζωή μου, θέλω πια να σ’ απολαύσω και σφιχτά να σ’ αγκαλιάσω   
Αχ Κόνιαλή μου σαν σε βλέπω να περνάς απ’ το σπίτι μου με σκέρτσο να χαμογελάς  
Αμάν αμάν δε θ’ αντέξω με τα σένα θα τα μπλέξω, πες το μου πως θα με πάρεις ή σε ντέρτια θα με βάλεις  
Αχ Κόνιαλή μου σαν τα μπλέξομε μαζί, θα γλεντούμε με σαντούρια, ούτι, ντέφι και βιολί  
Θα πετούμε τα λεφτά μας για τα γούστα τα δικά μας κι αν κανείς θα μας μιλήσει η μπιστόλα θα βροντήσει._  
(Νέος Κόνιαλης, Φραντζεσκοπούλου 1934)

<p>Σε κάποιες περιπτώσεις, οι αναπαραστάσεις της γυναικείας μαγκιάς φτάνουν έως και στην απόλυτη ταύτιση με το πρότυπο του άντρα μάγκα, καθώς στις εξιστορήσεις τους μιλάνε για φυλακή, πιστόλια, φαλτσέτες και τσαμπουκαλίκια.

_Βρε εγώ είμαι η μόρτισσα η Κική που ήμουν δυο μήνες φυλακή,  
γιατί είν’ τα γούστα μου τρελά και δε φοβούμαι τον μπελά.  
Ξέρω και ρίχνω πιστολιές σ’ όποιον μου κάνει μπαμπεσιές.  
Δε θέλω πλούτη και καλά, μ’ αρέσει η φτώχεια κι η εργατιά._  
(Φτώχεια μαζί με την τιμή – Τούντας 1933)

_Είμαι μπεκρού και φαίνομαι, κόσμο δε λογαριάζω  
πίνω κρασί και φαίνομαι κι όταν μεθώ τα σπάζω.  
Χορεύω και ζεϊμπέκικο μέσα εις τις ταβέρνες  
μ’ αρέσει το ρεμπέτικο, τα γλέντια και οι λατέρνες.  
Κι αν τύχει και κάνας μπελάς μες τα σερετιλίκια  
ώχου ρε βαγγελίστρα μου θα ιδείς τσαμπουκαλίκια.  
Γιατί να ξεύρεις βλάμη μου κρατάω και φαλτσέτα  
και του ξηγιέμαι στο φτερό αβέρτα μάγκα σκέτα.  
Μ’ αρέσει, μάγκες, να μεθώ, ν’ ακούγω αμανεδάκι  
βόλτα να παίρνει ο λουλάς με σέρτικο μαυράκι.  
Εγώ το πίνω το κρασί μ’ οκάδες, με γαλόνια  
και ώρες είν’ μου φαίνεται να βάλω πανταλόνια._  
(Είμαι μπεκρού – Σέμσης 1933)

<p>Ταυτόχρονα όμως βρίσκουμε και τους περιορισμούς που υπάρχουν σε αυτήν τη συμπεριφορά. Αν το όριο ξεπεραστεί, ακολουθεί τιμωρία.

_Σαν εμένανε, τσαχπίνα, δεν έχ’ άλλη στην Αθήνα,  
γίνομ’ άνδρας πρώτο πράμα με πιστόλι και με κάμα  
κι έχω γκόμενα μια δούλα και της τα ‘χω πάρει ούλα.  
Στον τεκέ όταν θα πάω, όλους τους στραβοκοιτάω  
και μου λεν’, καλώς τ’αδέρφι, τράβα μια να κάνεις κέφι  
κι αρχινούνε τα μαγκάκια γλέντι με μπαγλαμαδάκια.  
Μα ένα βράδυ μ' ανθιστήκαν κι όλ' απάνω μου ριχτήκαν  
και μ' αρχίσαν στα σορόπια με τη γλώσσα τους τη ντόπια  
και φωνάζαν με λαχτάρα, αχ, αγοροκοριτσάρα._  
(Γίνομαι άνδρας – Τούντας 1933)

_Αν ήμουν άντρας θα ’καιγα Πειραία και Αθήνα  
και Βάγγο να με λέγανε κι ας μη με λέγαν Ντίνα.  
Θα είχα γυναίκες γκόμενες την εβδομάδα δέκα  
μα βλαστημώ τη μάνα μου που μ’έκανε γυναίκα.  
Πάντα θε να φερνόμουνα  σαν φίνο κουτσαβάκι  
στο χέρι μου θα κράταγα με φούντα μπεγλεράκι  
Και θα γυρνούσα με ταξί Περαία και Αθήνα  
στις μπύρες και στα καμπαρέ να την περνάω φίνα.  
Αχ! βρε ντουνιά σε βλαστημώ γιατί είμαι αδικημένη  
για της γυναίκας την καρδιά δεν είμαι γεννημένη._  
(Αν ήμουν άντρας – Παπάζογλου 1934)

<p>Σε κάποια άλλα τραγούδια η γυναίκα που μιλά φαίνεται να αποστασιοποιείται από το πρότυπο της μάγκισσας. Μοιάζει να μιλά από μια άλλη, αντίπαλη θέση, ίσως από τη θέση της πιο «καθώς πρέπει» γυναίκας, και προτρέπει τον μάγκα να βρει μιαν άλλη ερωμένη που να του ταιριάζει, μια αλανιάρα, μπελαλού και χασικλού.

_Μόρτη φύγε από μένα κοίταξε κι αλλού, για να έβρεις μια αλανιάρα να 'ναι μπελαλού._  
(Δε σε θέλω πια – Δραγάτσης, Φραντζεσκοπούλου 1935)

_Βρε μάγκα αυτή σου πρέπει να 'χεις γιαβουκλού, που είναι αλανιάρα, τσαχπίνα χασικλού,  
κοίταξε πια μ’ αυτήνα να καλοπερνάς, γιατί από εμένα, ξέρεις, δε μασάς._  
(Νέος μάγκας – Σκαρβέλης 1935)

<p>Ακόμα, σε άλλα τραγούδια βρίσκουμε μια διαφορετική εικόνα της γυναίκας που ξενυχτάει στις ταβέρνες. Μεθάει και μαστουρώνεται όχι για να γλεντήσει τη ζωή αλλά για να γιατρέψει τον πόνο της, συνήθως πόνο ερωτικής απόρριψης.

_Παίζει η λατέρνα και στην ταβέρνα εγώ το πίνω και μεθώ  
και τραγουδάω απ’ το μεράκι για ένα μαγκάκι που αγαπώ.  
Σεβντά μου άναψες, αμάν, αμάν και μ’ άφησες, τι απονιά  
και αλανιάρα να ξενυχτάω και να μεθάω, μ’ έκανες πώς να το λέγω στο ντουνιά.  
Αχ, μ’ έφαγε ο ντουνιάς.  
Καπελά φέρε κρασί να πίνω, από το πιο φίνο και γλυκό,  
γιατί μ’ αυτό μον’ τη φλόγα σβήνω και κάθε πόνο μυστικό._  
(Στην ταβέρνα με τη λατέρνα – Μιχαηλίδης 1933)

_Πού ναι εκείνα μου τα κάλλη, πού ναι η τόση εμορφιά,   
στην Αθήνα δεν είχε άλλη τέτοια λεβεντιά.     
Ήμουν κούκλα, ναι στ’ αλήθεια με μεγάλη αρχοντιά.     
Δε σας λέγω παραμύθια, τρέλανα ντουνιά.      
Μα μ’ έμπλεξε ένας μόρτης, αχ, ένας μάγκας πρώτης μου πήρε ό,τι είχα και μ’ αφήνει.  
Μου πήρε την καρδιά μου, τα νιάτα, τα λεφτά μου, κι απ’ τον καημό φουμάρω κοκαΐνη.  
Μ’ αγαπούσαν αφεντάδες, νέοι, γέροι και παιδιά     
κι όλοι πρώτοι κουβαρντάδες μεσ’ στην αγορά.  
Αχ, τι όμορφα περνούσα με τραγούδια και κρασί,   
κάθε μέρα εγλεντούσα, τι ζωή χρυσή.  
Και τώρα η καημένη γυρίζω μαραμένη γιατί ο σεβντάς του μάγκα δε μ’ αφήνει.  
Με τρέλανε ο μόρτης, ο κοκαϊνοπότης, γι’ αυτό κι εγώ φουμάρω κοκαΐνη._  
(Γι αυτό φουμάρω κοκαΐνη – Τούντας 1932)

_Μη με ρωτάτε βλάμηδες γιατί είμαι λυπημένη, καραγιαγκίνι μες στην καρδιά έχω και με μαραίνει,  
Φέρτε πρέζα να πρεζάρω και χασίσι να φουμάρω.  
Γιατί αγαπώ έν’ αλανιάρη με το μουσμουλί ζωνάρι,  
ρε του ξηγιέμαι δε μου μιλάει, μόνον με βλέπει κι όλο γελάει,  
Η μερακλού η μόρτισσα πονεί μα δεν το λέγει κι αν τραγουδά ρε ψεύτη ντουνιά μέσα η καρδιά της κλαίγει._  
(Φέρτε πρέζα να πρεζάρω – Τούντας 1934)

_Ήμουν μιά φορά μοδίστρα τώρα είμαι τραγουδίστρα,   
είχα ντέρτια εγώ πικρά, αχ τη μοίρα μου δε βρήκα και γι' αυτό παραπονούμαι,     
τραγουδώ παρηγοριούμαι.  
Κάθε βράδυ ξενυχτάω, τραγουδώ για να ξεχνάω, πια δεν δίνω πενταράκι για τον ψεύτικο κοσμάκη_  
(Τραγουδίστρα – Ασίκης 1933)

<p>Εδώ βρίσκουμε την αμφιθυμία που όπως είδαμε και στην προηγούμενη ενότητα, χαρακτηρίζει τις στάσεις απέναντι στη μάγκικη ζωή. Τα ξενύχτια και τα τραγούδια, το ποτό και η χρήση ουσιών παρουσιάζονται, από τη μία, σαν επιλογή και στάση ζωής που δηλώνει ελευθερία και αποδέσμευση από τις απαιτήσεις της κοινωνίας, ενώ, από την άλλη, σαν καταδίκη, σαν τρόπος διαφυγής από μια ζωή γεμάτη πόνο και βάσανα.
<p>Σε πλήρη αντιδιαστολή με τα προηγούμενα, σε κάποια τραγούδια η ύστατη επιλογή διαφυγής από την απελπισία που προκαλεί ο «ψεύτης ντουνιάς» φαίνεται να είναι το μοναστήρι, το οποίο ταυτίζεται με την απόλυτη απομόνωση, με τον εξοστρακισμό της γυναίκας. Ο χώρος του μοναστηριού ταυτίζεται με την ερημιά και τα άγρια βουνά και η επιλογή της ασκητικής ζωής σηματοδοτεί την απόλυτη άρνηση της κοινωνικής ζωής στην πόλη.

_Βαρέθηκα τον κόσμο πια   
καλογριά θα γίνω  
και απάνω σε ψηλό βουνό μονάχη μου θα μείνω.  
Στα μαύρα το κορμάκι για πάντα θα το ντύσω,  
τη φλόγα π’ έχω στην καρδιά, ψεύτη ντουνιά,   
ίσως και την εσβήσω._  
(Καλόγρια – Παπάζογλου 1937)

_Καλογριά θε να γινώ και μαύρα να φορέσω, να πάω μέσα στα βουνά κι εκεί να ασκητέψω.  
Γιατί ήμουνα αμαρτωλή και με κατάτρεχαν πολύ, γι’ αυτό κι εγώ απεφάσισα στο μοναστήρι κάθισα.  
Είχα κακές γειτόνισσες και τά’ χανε μαζί μου, έτσι κι εγώ απεφάσισα να σώσω την ψυχή μου.  
Με προσευχές και αγρυπνιές θα έχω πια να κάνω, ώσπου να’ ρθεί το τέλος μου, να πέσω να πεθάνω.  
Μες στα βουνά στην ερημιά, μες στ’ άγρια θηρία, μ’ αυτά θα κάνω συντροφιά, γιατί έχω απελπισία.  
Στην Παναγιά γονατιστή, την προσευχή μου κάνω, "Συγχώρα την αμαρτωλή, στον κόσμο τον απάνω"._  
(Καλόγρια θα γίνω – Χατζηαντωνίου 1934)

<p>Εδώ βρίσκουμε την επιρροή των κατεξοχήν παραδοσιακών προτύπων που θέλουν τη γυναίκα φρόνιμη και υποταγμένη. Η γυναίκα που δεν ζει σύμφωνα με αυτά τα πρότυπα είναι «αμαρτωλή» και βιώνει την απόρριψη, τον κοινωνικό κατατρεγμό. Ακόμα κι όταν αποφασίσει να αλλάξει τη ζωή της, να παντρευτεί και να ζήσει σύμφωνα με τα αποδεκτά πρότυπα, ο κοινωνικός περίγυρος δεν της το επιτρέπει.

_Αρραβωνιάστηκα κι εγώ για ν’απολαύσω   
και οι εχθροί μου με κάνανε να κλάψω  
όλοι τον πιάνουνε και με κατηγορούνε,  
την αδικία απ’το θεό να τηνε βρούνε.  
Γι’αυτό επεφάσισα να βάλω ράσο,   
γιατί δικάστηκα να μη γελάσω
βουνά και δάση θα τα περάσω,   
σε μοναστήρι πια να πα ν’αράξω.  
Αχ τι τραβούν αυτές οι αρρεβωνιασμένες,   
π’αγανακτούνε οι δυστυχισμένες  
και οι κακές οι πεθερές τις τυραννάνε,   
ώσπου να βάλουνε στεφάνι μαρτυράνε.  
Τώρα απελπίστηκα και δεν μπορώ ν’αντέξω   
κι έτσι δε θέλω πια με άλλονε να μπλέξω
γι’αυτό βαρέθηκα τον ψεύτικο κοσμάκη   
π’όλο με πότιζε με πίκρες και φαρμάκι._  
(Τι τραβούν οι αρραβωνιασμένες – Ασίκης 1936)

<p>Τέλος, σε αρκετά γυναικεία τραγούδια βρίσκουμε αναφορά στο πρόσωπο της μάνας. Η μάνα παρουσιάζεται σαν μια κυρίαρχη φιγούρα στη ζωή της γυναίκας, η οποία έχει τον πρώτο λόγο σε ότι αφορά στην επιλογή συζύγου για την κόρη της. Είναι και εδώ φανερά τα παραδοσιακά πρότυπα οικογενειακών σχέσεων, οι γαμήλιες στρατηγικές που δεν καθορίζονται από τις προσωπικές επιλογές των υποκειμένων και προκαλούν διαπραγματεύσεις και αντιστάσεις.

_Μη με στέλνεις μάνα στη Αμερική  
 θε να μαραζώσω, να πεθάνω εκεί.  
 Δολάρια δεν θέλω πώς να σου το πω  
καλιά, ψωμί, κρεμμύδι, κι αυτόνε π'αγαπώ.  
(- Ωπα, κακούργα ξενιτια )  
Αγαπώ μανούλα, κάποιον στο χωριό,  
 όμορφο, λεβέντη και μοναχογιό.  
Μ' έχει φιλημένη μεσ' τις ρεματιές  
 και αγκαλιασμένη κάτω απ'τις ιτιές.  
Γιώργο μου σ'αφήνω φεύγω μακριά  
 παν' να με παντρέψουν μεσ' την ξενιτιά.  
 Σαν αρνί με πάνε να με σφάξουνε  
μα εκεί απ΄τον καημό μου θα με θάψουνε._  
(Μη με στέλνεις μάνα στην Αμερική – Σέμσης 1935)


_Τι θα γίνω ’γω με σένα, Παναγιώτη μου, μου ’χεις φάει τη ζωή μου και τη νιότη μου.  
Τρία χρόνια μ’ έχεις σκλάβα και με τυραννείς, σε κατάλαβα, βρε ψεύτη, πως δε με πονείς,  
Έρχεσαι στη γειτονιά μου, για να μου μιλάς, μπαινοβγαίνεις μεσ’ στο σπίτι κι όλους μας γελάς.  
Μα η μάνα μου, να ξέρεις, πια θα σου το πει, που ’σαι ψεύτης, κατεργάρης, δε θα σε ντραπεί,  
Πριν σε δει, βρε, σήκω φύγε, πια μην κάθεσαι, θα σε διώξει, Παναγιώτη, απεφάσισε.  
Μ’ άλλονε θα με παντρέψει, θα στεφανωθώ, κι από σένα Παναγιώτη θα λευτερωθώ._  
(Είσαι ψεύτης Παναγιώτη – Σκαρβέλης 1935)

_Δε θέλω αυτόν που θες εσύ μάνα μου να με δώσεις  
θα πάρω εκείνον π’ αγαπώ, κι εσύ ας με σκοτώσεις._  
(Δεν τον θέλω μάνα μου – Βαμβακάρης 1936)

_Είναι κάποιος μες στη γειτονιά μου που μου καίει την καρδιά μου,   
δεν είναι αλήτης δουλεύει ως τεχνίτης Μάνα μου,   
σ' αυτόνε να με δώσεις την ζωή μου για να σώσεις._  
(Δεν τον θέλω μάνα – Σκαρβέλης 1937)

<br/>

## Συμπέρασμα


<p>Στα γυναικεία τραγούδια του ρεμπέτικου σκιαγραφείται ο ιδεολογικός κόσμος της εποχής και οι αντιφάσεις που τον διακρίνουν. Λογικά όμως διαφοροποιούνται σε έναν βαθμό από τα υπόλοιπα τραγούδια, καθώς τα θέματα που βρίσκουμε να κυριαρχούν μας παραπέμπουν πιο έντονα σε γυναικεία βιώματα και εμπειρίες.
<p>Μέσα στα τραγούδια, σκιαγραφείται η εικόνα μιας γυναίκας που προσπαθεί να ορίσει τη ζωή της και να βρει μια θέση μέσα σε έναν κόσμο που την αποδέχεται και την απορρίπτει ταυτόχρονα. Η προσπάθεια αυτή δεν είναι φυσικά χωρίς αντιφάσεις και αμφιταλαντεύσεις.  Από τη μία τη βλέπουμε να αποπειράται να ταυτιστεί με το αντρικό πρότυπο, να ζήσει σαν άντρας, και από την άλλη να καταφεύγει στα παραδοσιακά γυναικεία πρότυπα του γάμου και της οικογένειας. Νομίζω ότι αυτές οι συγκρούσεις και οι διαπραγματεύσεις είναι ενδεικτικές της γυναικείας εμπειρίας σε μια εποχή ριζικών μετασχηματισμών όπου τα πρότυπα και οι κανόνες αναδιαμορφώνονται και αποκτούν νέες σημασίες. Είναι η εποχή που αρχίζει να διαφαίνεται η σύγκρουση ανάμεσα στη γυναικεία χειραφέτηση και τα συντηρητικά κοινωνικά πρότυπα.
<p>Το καλλιτεχνικό έργο που συνοδεύει την εργασία αυτή προσπαθεί να αποδώσει όλα τα παραπάνω μέσω της μουσικής μετατρέποντας το ίδιο το μουσικό κομμάτι, σε αντικείμενο - μέσο της αφήγησης της ζωής της γυναίκας του «Μεσοπολέμου».

<br/><br/>

## ΠΑΡΑΡΤΗΜΑ
Τα Τραγούδια. Πιέστε για ακρόαση.

1.  [Αλανιάρα](https://www.youtube.com/watch?v=j44wdJXCHTc)
2.	[Αλανιάρα μερακλού](https://www.youtube.com/watch?v=rCbCYyGEm0c)
3.	[Αν ήμουν άντρας](https://www.youtube.com/watch?v=Jjt4DWuFPHU)
4.	[Άντρα θέλω εγώ να πάρω](https://www.youtube.com/watch?v=O_n7uojT0_M)  
5.	[Απ' του μεμέτη το νερό](https://www.youtube.com/watch?v=P9acxhLmzHk)
6.	[Ασ' τα κόλπα](https://www.youtube.com/watch?v=LtcQHyvhgzQ)  
7.	[Ασ' τα λόγια](https://www.youtube.com/watch?v=v8nAkZTgl-0)
8.	[Ατσιγγάνα](https://www.youtube.com/watch?v=384tm0gDRms)
9.	[Βαρκάρης](https://www.youtube.com/watch?v=icOvrEJVrVs)  
10.	[Βλάμης και ναζού](https://www.youtube.com/watch?v=UqTtjOtu_Xo)
11.	[Γι αυτό φουμάρω κοκαΐνη](https://www.youtube.com/watch?v=4Luxw7Lfqls)
12.	[Για να ξέρεις](https://www.youtube.com/watch?v=Gp4ZEn6mfa8)
13.	[Για πες μου αυτή που αγαπάς](https://www.youtube.com/watch?v=JCvtJazFgWY)
14.	[Γιαννάκης](https://www.youtube.com/watch?v=9lkaqEHaWG4)
15.	[Γιατί να με γελάσεις](https://www.youtube.com/watch?v=4IJpyHDDO8E)  
16.	[Γίνομαι άνδρας](https://www.youtube.com/watch?v=1qI4FmpCoiE)  
17.	[Γιώργο μου, φαρμακώθηκα](https://www.youtube.com/watch?v=WQ7jJRUoPPs)
18.	[Γκαρσόνα](https://www.youtube.com/watch?v=i2_HUSwrCAg)
19.	[Γύφτισσα](https://www.youtube.com/watch?v=0F0KzwEgb4s)
20.	[Δε θέλω γέρο άντρα](https://www.youtube.com/watch?v=CM1hFLOg11M)
21.	[Δε με τουμπάρεις](https://www.youtube.com/watch?v=UVPs9Ti2tE0)  
22.	[Δε σε θέλω πια](https://www.youtube.com/watch?v=jztTtmZulM4)   
23.	[Δεν παύει πια το στόμα σου](https://www.youtube.com/watch?v=qiCt9vfAl0g)
24.	[Δεν τον θέλω μάνα](https://www.youtube.com/watch?v=7XUgEGv8v1Q)
25.	[Δεν τον θέλω μάνα μου](https://www.youtube.com/watch?v=7XUgEGv8v1Q)
26.	[Δερβίσης και Ρίτα](https://www.youtube.com/watch?v=oPZ0qtpIZtE)
27.	[Δυο καρδιές πονεμένες](https://www.youtube.com/watch?v=fUOI5SqxCrg)
28.	[Εαν δεν ήσουν φθισικιά](https://www.youtube.com/watch?v=1nsS__r5z_4)
29.	[Εγώ είμαι η μπολσεβίκα](https://www.youtube.com/watch?v=PDmbrPFBY3c)  
30.	[Είμαι μια τσαχπίνα](https://www.youtube.com/watch?v=Fb-1X5SmVfU&t=36s)
31.	[Είμαι μπεκρού](https://www.youtube.com/watch?v=kv1Wjv6PCuA)  
32.	[Είσαι πόντος έξτρα](https://www.youtube.com/watch?v=m4P7T3kjmDs)  
33.	[Είσαι φάντης](https://www.youtube.com/watch?v=0PVytRanaFU)
34.	[Είσαι φονιάς](https://www.youtube.com/watch?v=LIMajFUFBiI)  
35.	[Είσαι ψεύτης Παναγιώτη](https://www.youtube.com/watch?v=j_EXbY_pDk4)  
36.	[Εν τάξει](https://www.youtube.com/watch?v=1vWr3MvUqmw)
37.	[Έξω φτώχεια](https://www.youtube.com/watch?v=WoZuuEL8rv0)  
38.	[Η αρτίστα](https://www.youtube.com/watch?v=qfODazPG6T8)  
39.	[Η ατσιγγάνα](https://www.youtube.com/watch?v=l2ALJlYygb0)  
40.	[Η γυναίκα μου ζηλεύει](https://www.youtube.com/watch?v=t1h_5it5CAM)
41.	[Η μοντέρνα μερακλού](https://www.youtube.com/watch?v=R7KAhF7Sef4&t=3s)
42.	[Η μόρτισσα της Κοκκινιάς](https://www.youtube.com/watch?v=QTWqt6cgMrA)
43.	[Η μπελαλού](https://www.youtube.com/watch?v=LNchCqmq9os)  
44.	[Η μποέμισσα](https://www.youtube.com/watch?v=6jTySV48T-M)  
45.	[Η ορφανή](https://www.youtube.com/watch?v=kwPHH6U6lIs)  
46.	[Η πουλημένη στην ξενιτιά](https://www.youtube.com/watch?v=37lic5WJsJw)
47.	[Η χασικλού](https://www.youtube.com/watch?v=sUqPQeA-M-Y)  
48.	[Θα 'ρθω κι εγώ μαζί σου](https://www.youtube.com/watch?v=OUiK5tAJWYQ)
49.	[Θάλασσα μπαμπέσα](https://www.youtube.com/watch?v=DJhekCaWFt0)  
50.	[Θέλω να είσαι τζέντελμαν](https://www.youtube.com/watch?v=OsG293yfj4I)
51.	[Ίσα ρε σωφεράκι](https://www.youtube.com/watch?v=8rnIgrpvbCQ&t=26s)  
52.	[Καλόγρια](https://www.youtube.com/watch?v=pczjrLRb-t0)  
53.	[Καλόγρια θα να γίνω](https://www.youtube.com/watch?v=knoHQa0pfO4)
54.	[Κόνιαλης της αγοράς](https://www.youtube.com/watch?v=bDLtELn6WxY)  
55.	[Κορόιδο άδικα γυρνάς](https://www.youtube.com/watch?v=fZ55GAHKAK8)  
56.	[Λέλα](https://www.youtube.com/watch?v=BWldnZHrk8A)  
57.	[Λιλή σκανδαλιάρα](https://www.youtube.com/watch?v=QVgRFFFBcTw)
58.	[Μ' έκανες αγνώριστη](https://www.youtube.com/watch?v=gZckFlFsd_U)
59.	[Μάγκισσα ματσαράγκισσα](https://www.youtube.com/watch?v=T1H4EAxAEF8)  
60.	[Μάνα θέλω έναν άντρα](https://www.youtube.com/watch?v=wz6oFUuDJ8M)
61.	[Μάνα της Γιώργαινας ο γιος](https://www.youtube.com/watch?v=PRzWInPPIpY)
62.	[Μανώλη κάθισε καλά](https://www.youtube.com/watch?v=Mk9M0Pvngsk)  
63.	[Μεθάω τα σπάω](https://www.youtube.com/watch?v=wZZZwwYqVc8)
64.	[Μες στου Ζαμπίκου τον τεκέ](https://www.youtube.com/watch?v=LaWM_fxuBSg)  
65.	[Μη με στέλνεις μάναμ στην Αμερική](https://www.youtube.com/watch?v=EWYu1rZwoR4)
66.	[Μόρτισσα](https://www.youtube.com/watch?v=ZeNnmN0-7F8)
67.	[Μπίντα γιάλα](https://www.youtube.com/watch?v=FipSsK395Do)
68.	[Νέα μερακλού](https://www.youtube.com/watch?v=yQQt8qfPvBU)
69.	[Νέος Κόνιαλης](https://www.youtube.com/watch?v=h_OBMnIVM_I)  
70.	[Νέος μάγκας](https://www.youtube.com/watch?v=ZBQ1osoo6lk)
71.	[Ντερβίσενα](https://www.youtube.com/watch?v=xyxD0E-XPs0)
72.	[Ντερμπεντέρισσα](https://www.youtube.com/watch?v=ak3aR6GoB5s)
73.	[Ξανθιά μοδιστρούλα](https://www.youtube.com/watch?v=x3Q0Dd5V8-U)  
74.	[Ο αραμπατζής](https://www.youtube.com/watch?v=oG1fb9E_8sU)
75.	[Ο μανάβης της γειτονιάς](https://www.youtube.com/watch?v=mi0CF02fK0c)
76.	[Ο μυλωνάς ο νέος](https://www.youtube.com/watch?v=eGHVlZ-MTKY)
77.	[Όλο θέλεις κι όλο θέλεις](https://www.youtube.com/watch?v=niagq_ThrWA)   
78.	[Ούζο χασίς](https://www.youtube.com/watch?v=EbQwMz1FMgA)
79.	[Περιβολάρης](https://www.youtube.com/watch?v=h4C-c2KbBIE)
80.	[Σ' αγαπώ δεν είναι ψέμα](https://www.youtube.com/watch?v=B1qFA39ziNc)
81.	[Σαν είσαι μάγκας και νταής](https://www.youtube.com/watch?v=zd2hXWVr2Gs)
82.	[Σε παίρνω δίχως φράγκο](https://www.youtube.com/watch?v=t36rMIOap8w)
83.	[Σμυρναίικο Μινόρε](https://www.youtube.com/watch?v=hJBpjM9U1Ms)
84.	[Στα ξένα μ' άφησες](https://www.youtube.com/watch?v=AmNRJ0toemo)  
85.	[Στείλε με μάνα](https://www.youtube.com/watch?v=aDxadx76pZ8)  
86.	[Στελλίτσα και Νίτσα](https://www.youtube.com/watch?v=S3IH2Zkn4e4)
87.	[Στη φυλακή](https://www.youtube.com/watch?v=qOSQqMdGSAE)  
88.	[Στην ταβέρνα με τη λατέρνα](https://www.youtube.com/watch?v=NX_E29Oi5x4)
89.	[Στο Καφέ Αμάν](https://www.youtube.com/watch?v=oAw_0O4TOC4)  
90.	[Τα βάσανα της πλύστρας](https://www.youtube.com/watch?v=bjacKy3hoFs)
91.	[Τα λεφτά σου αλλού τα τρως](https://www.youtube.com/watch?v=ytbYKesKxz8)
92.	[Τα λεφτά σου δεν τα θέλω](https://www.youtube.com/watch?v=HxzkwpUQjAA)
93.	[Τι τραβούν οι αρραβωνιασμένες](https://www.youtube.com/watch?v=3NO0qwzbp1g&t=69s)
94.	[Το γκαρσόν](https://www.youtube.com/watch?v=ohNu8vKunjE)
95.	[Το κρασί κι αν το πίνω](https://www.youtube.com/watch?v=ed-wC_wL61I)  
96.	[Το μαναβάκι](https://www.youtube.com/watch?v=eUCxXjuvpqo)  
97.	[Το Μαριανθάκι](https://www.youtube.com/watch?v=41OSmp582Ak)  
98.	[Το μπαρμπεράκι](https://www.youtube.com/watch?v=8QOZYVMLSAU)  
99.	[Το ναυτάκι](https://www.youtube.com/watch?v=nTnJmz8LSLw)  
100.	[Το χασαπάκι](https://www.youtube.com/watch?v=wxiqzH1wor8)  
101.	[Τράβα ρε αλάνη](https://www.youtube.com/watch?v=eGyZjfPUDNY)
102.	[Τράβα σπάγγο](https://www.youtube.com/watch?v=nOYa6tF9hw0)  
103.	[Τραγουδίστρα](https://www.youtube.com/watch?v=qDeyq6RMOfU)  
104.	[Φερετζές](https://www.youtube.com/watch?v=3NhkIyIIbNk)  
105.	[Φέρτε πρέζα να πρεζάρω](https://www.youtube.com/watch?v=J2jdFXD9gSQ)
106.	[Φτώχεια μαζί με την τιμή](https://www.youtube.com/watch?v=OjghxZ2FVQE)  
107.	[Χήρα και μάγκας](https://www.youtube.com/watch?v=PMXJGI27HC8)  
108.	[Χήρα μοντέρνα](https://www.youtube.com/watch?v=mMw8XbtNQPw)  
109.	[Ψαραδάκια](https://www.youtube.com/watch?v=nWn5Kog75dA)






<br/>


## Βιβλιογραφία – Πηγές


Βιβλία:
Ανδρικόπουλος, Γιάννης. Η Δημοκρατία του Μεοπολέμου 1923 – 1936 (Αθήνα: Εκδόσεις Φυτράκης, 1987)

Βαμβακάρης, Μάρκος. Βέλλου-Κάιλ, Αγγελική (εισαγωγή-παρουσίαση). Αυτοβιογραφία (Αθήνα: Παπαζήση, 1978).

Γενίτσαρης, Μιχάλης. Gauntlett, Στάθης (επιμ.). Μάγκας από μικράκι: Αυτοβιογραφία (Αθήνα: Δωδώνη, 1992)

Δαμιανάκος, Στάθης. Κοινωνιολογία του ρεμπέτικου (Αθήνα: Ερμείας, 1976)

Δραγούμης, Μάρκος Φ. Από το Βυζάντιο στο Ρεμπέτικο: Μουσικολογικές Περιπλανήσεις (Κέρκυρα: Ιόνιο Πανεπιστήμιο/Τμήμα Μουσικών Σπουδών – Εργαστήριο Ελληνικής Μουσικής, 2007)

Εσκενάζυ, Ρόζα. Αυτά που θυμάμαι, (Αθήνα: Κάκτος, 1982)

Κωνσταντινίδου, Μαρία. Κοινωνιολογική ιστορία του ρεμπέτικου (Αθήνα: σέλας, 1994)

Μαστρολέων-Ζέρβα, Μαριγούλα. Οι παλιοί ρεμπέτες, (Αθήνα: χ.ε., 1990)

Μυλωνάς, Κώστας. Ιστορία του Ελληνικού Τραγουδιού, τόμ.1 (Αθήνα: Εκδόσεις Κέδρος, 1984)

Παπάζογλου, Γιώργης. Ονείρατα της άκαυτης και της καμμένης Σμύρνης: Αγγέλα Παπάζογλου, Τα χαΐρια μας εδώ (Ξάνθη: Ταμείο Ξάνθης, 2003).

Πάπαρη, Κατερίνα. Ελληνκότητα & αστική διανόηση στον Μεσοπόλεμο (Αθήνα: Εκδόσεις Ασίνη, 2017)

Παπαχριστόπουλος, Νίκος. Ρεμπέτικα τραγούδια: Η τέχνη των σημείων (Πάτρα: Opportuna, 2016)

Πετρόπουλος, Ηλίας. Ρεμπέτικα τραγούδια (Αθήνα: Κέδρος, 1991)

Γ. Σβορώνος, Νίκος, Επισκόπηση της Νεοελληνικής Ιστορίας, (Αθήνα: Εκδόσεις Θεμέλιο, 1999)

Ψαρομηλίγκος, Αρτέμης.  Λάζου, Βασιλική (επιμ.). Κινήματα, πραξικοπήματα, δικτατορίες στην Ελλάδα του 20ου αιώνα (Αθήνα: Χ.Κ. Τεγόπουλος Εκδόσεις Α.Ε., 2011) : σ.33-144  

Clogg, Richard. Συνοπτική ιστορία της Ελλάδας, 1770 – 2000 (Αθήνα: Εκδόσεις Κάτοπτρο, 2002)

Serge Berstein, Pierre Milza, histoire de l'Europe, τομ. 3, (Παρίσι: Εκδόσεις Hatier, 1992)

Άρθρα σε περιοδικά & συλλογικούς τόμους:

Αβδελά, Έφη. «Οι γυναίκες, κοινωνικό ζήτημα» στο Χ. Χατζηιωσήφ (επιμ.) Ιστορία της Ελλάδας του 20ου αιώνα, τ. Β' 1 (Αθήνα: Βιβλιόραμα, 2002)

Αθανασάκης, Μανόλης. «Ρεμπέτικο, το τραγούδι των ξεριζωμένων» στο Χ. Χατζηιωσήφ (επιμ.) Ιστορία της Ελλάδας του 20ου αιώνα, τ. Β' 1 (Αθήνα: Βιβλιόραμα., 2002)

Ζαϊμάκης, Γιάννης. «Ο κοινωνικός κόσμος και η τοπικότητα του ρεμπέτικου» στο Χρ. Δερμεντζόπουλος και Β. Νιτσιάκος (επιμ.) Όψεις του Λαϊκού Πολιτισμού (Αθήνα: Πλέθρον, 2007)

Καρδάμης, Κώστας. «Ο Μάνος Χατζιδάκις και το Ρεμπέτικο», Ιστορία Εικονογραφημένη (Δεκέμβριος 2009)

Κοταρίδης. Νίκος. «Εισαγωγή» στο Ν. Κοταρίδης (επιμ.) Ρεμπέτες και ρεμπέτικο τραγούδι (Αθήνα: Πλέθρον,2007)

Ροδίτη Βασιλική «Πειραιάς: Από τα Βούρλα στην Τρούμπα. Συνυφάνσεις σεξουαλικότητας και κυριαρχίας στον αστικό χώρο» (Βόλος: Ανέκδοτη μεταπτυχιακή εργασία στο Πανεπιστήμιο Θεσσαλίας/Τμήμα Αρχιτεκτόνων Μηχανικών, 2015) Διαθέσιμο στο: [http://hdl.handle.net/11615/46003]

Σπυριδάκη, Θάλεια. «Η γυναίκα στα μάτια των ανδρών» στο Ν. Κοταρίδης (επιμ.). Ρεμπέτες και ρεμπέτικο τραγούδι (Αθήνα: Πλέθρον, 2007).

Σταυροπούλου, Νταίζη. Ανέκδοτο αυτοβιογραφικό ντοκουμέντο, Κ. Χατζηδουλής (καταγραφή-σημειώσεις), Λαϊκό Τραγούδι, τ.3 (2003)

Τζάκης, Διονύσης. «Ο 'κόσμος της μαγκιάς': παραστάσεις του καλού άντρα στο χώρο των ρεμπετών» στο Ν. Κοταρίδης (επιμ.) Ρεμπέτες και ρεμπέτικο τραγούδι, (Αθήνα: Πλέθρον, 2007)

Τσάμπρας, Γιώργος Π. «Σε Σμύρνη, Αμερική, Αθήνα», στο Ελλάδα. 20ός αιώνας, 1920-1930, τόμ. Β΄ (Αθήνα: Η Καθημερινή, 2017)

Τσάμπρας, Γιώργος Π. «Η “Μάντρα”, η “Βαρβάρα” και η λογοκρισία», στο Ελλάδα. 20ός αιώνας, 1930-1940, τόμ. Β΄ (Αθήνα: Η Καθημερινή, 2017)

<br/>

## Διαδικτυακές πηγές:

Πιέστε για μετάβαση στο άρθρο.

[Χαραλαμπίδης, Μενέλαος. «“Προσφυγική απειλή” για την ηθική τάξη: “Φιλήδονη ανατολίτισσα”» (2013)](https://tvxs.gr/news/taksidia-sto-xrono/metapolemiki-athina-oi-prosfyges-os-apeili-gia-tin-ithiki-taksi-i-%C2%ABfilidoni-)



<br/><br/>

## Credits ηχητικού έργου «Η ζωή της γυναίκας στα χρόνια του Μεσοπολέμου»:

Πιέστε για ακρόαση.



[_Σαλπίσματα Ε.Σ - ΕΦΟΔΟΣ_, TheFlak36](https://www.youtube.com/watch?v=pkjfRvYe_3Q)

[_Stallion - Horse Sound Effects Library - by Ann Kroeber & Alan Splet_, Pro Sound Effects](http://www.youtube.com/watch?v=7NzSpsBDiFg)

[_Listen to the Moment the Guns Fell Silent Ending World War I, River Moselle, American Front_, Michael Marshall Voice Actor](https://www.youtube.com/watch?v=dTA10n1Ztqo)

[_Σειρήνα Συναγερμού - Δοκιμή 02-10-2013, Αθήνα_, Siren Test](https://www.youtube.com/watch?v=TveGcg-tuZg)


[Σμυρναίικο Μινόρε](https://www.youtube.com/watch?v=hJBpjM9U1Ms)

[Η μόρτισσα της Κοκκινιάς](https://www.youtube.com/watch?v=QTWqt6cgMrA)

[Κορόιδο άδικα γυρνάς](https://www.youtube.com/watch?v=fZ55GAHKAK8)

[Η γυναίκα μου ζηλεύει](https://www.youtube.com/watch?v=t1h_5it5CAM)

[Αν ήμουν άντρας](https://www.youtube.com/watch?v=Jjt4DWuFPHU)

[Γι αυτό φουμάρω κοκαΐνη](https://www.youtube.com/watch?v=4Luxw7Lfqls)

[Δεν παύει πια το στόμα σου](https://www.youtube.com/watch?v=qiCt9vfAl0g)

[Μάνα θέλω έναν άντρα](https://www.youtube.com/watch?v=wz6oFUuDJ8M)

[Είσαι φάντης](https://www.youtube.com/watch?v=0PVytRanaFU)

[Σε παίρνω δίχως φράγκο](https://www.youtube.com/watch?v=t36rMIOap8w)

[Ξανθιά μοδιστρούλα](https://www.youtube.com/watch?v=x3Q0Dd5V8-U)

[Άντρα θέλω εγώ να πάρω](https://www.youtube.com/watch?v=O_n7uojT0_M)

[Καλόγρια](https://www.youtube.com/watch?v=pczjrLRb-t0)

[Τραγουδίστρα](https://www.youtube.com/watch?v=qDeyq6RMOfU)
